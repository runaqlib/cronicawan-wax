---
pid: obj02
page: 2
language: qu
layout: transcription
collection: transcriptions
transcription: |
  Cronicawan Lima Llaqtapi chunka p’unchay Inti Raymi Killa 1975
  
  
  
  _**Challwa Wasi**_
  
  
  
  2
  
  
  
  **Complejo pesquero de Paita Nisqamanta**
  
  
  
  Complejo Pesquero de Paita nisqan, Paita llaqtapi sayashan, kuntisupi, hatun mamaquchaq patallanpi. Chaypin Gobierno Revolusiunariu llank’anata hatarichishan ashkha qulqiwan. Manan chay llaqtapi llank'ana karanchu, runakunapas, llakillan tiyaqku, mana allin mikhusqa. Mikhuna tarinankupaqmi, mamaquchapi challwaranku, huch’uy wamphupi, wañuywan kuska kawsaspa. Kunanmi ichaga, kay hatunComplejo Pesquero nisqapi, lliw runakunapaq llank’ana kanqa, kunanmanta pacha, allinta mikhunqaku, allinta llank'aspa. Kaypin challwakunga askha challwata, imaymana sutiyuq challwata, chay challwakunaq sutinmi: bonito, hurel, merlusa, kaballa, atun, warrilete, tollo, kongrio, ayanke, koko, kabrilla, pejeblanko, pes espada, lisa, kojinova, korvina guitarra, siera, lenguado, angelote pampano, raya, wereche, mariscos imaymana challwata, challwanapaqmi kashan chaypi, lliw runakunan nin, kaypin kashan lliw tiqsi muyuntinpi aswan challwasapa qucha, nispa. Kaypin challwakunqa, lliw perwano llaqtamasinchis, mikhunanpaq, challwakusqan puchuntataq, apasunchis hawa llaqtakunaman. Kunan, kay mit'apin, tiqsimuyuntinpi yarqay mirarishan, manan kanchu mikhuna; papapas, sarapas, trigupas, aychapas manantarikunchu: Ñoqanchispa kashanmi askha mikhunanchispag challwa, allin cawsananchispag challwa. Chaypaqmi ruwakunña, kay Complejo Pesquero de Paita nisqata, askha qulqiwan, Peru llaqtaq qulqinwan, hawallaqtakunaqa mananchurankuchu chikantapas, mananhawa llaqta qulqeyuq runakuna haykumunchu. Lliwmi ruwakuran peruano puralla, llank’aqkuna, teknikokuna, ingenierokunapas pérwanullan kanku. Allinmi challwa mikhunapaq, aychamanta aswan allin. Qali kawsa napaq, qali wiñanapaq, challwata mikhunanchis. Chaypaqmi ruwakun kay Complejo Pesquero de Paita. Chaymantapachan, lliw, llaqtaman challwa chayamunqa, awiunpi, karupi ima. Rit'i ukhupin chayamunqa. Sichus llaqtamasinchis mikhuqtin puchunga chayqa, conserva sutichasqata ruwakunqa, lata ukhupin, mamaquchata chinpaspa apachisunchis kharu hawa llaqtakunaman; chaytapis qatukunqa chay llaqtakunapi, hinaspan chayrayku Peru llaqtanchis, qulqita chaskinqa. Complejo Pesquero de Paita tukukusqan punchaymi, llaqtaman rinku, pusaq kamachikuq Ministruku
  
  
  
  na, paykunata umallinspan, wamink’a Juan Velasco Alvaraduq sutinpi, Ministro Francisco morales Bermudez riran, paymi hinata rimariran: "Kay hatun ruwasqanchismi hatarimun, Peru llaqtanchispaq, mamaquchanchismi askha qhapaq challwasapa. Kunanmantan, ñoqanchispaq chay qhapaqkaynin llank’akunqa, ñuqallanchispaqtaq qhepakunqa; manañan p’aqo suwakuna hawallaqtamanta hamunqakuchu challwan chis apaq, manañan apanqakuchu. Kunanmantan allinta llank'aspa hawa runakunaman mikhunata thalasun". Kay Complejo Pesquero de Paitan askha qulqiwan ruwakun, kinsa waranqa iskay pachaq qanchis chunka hujniyuq hunu soleswanmi, ruwakun. Chaypin kinsa waranqa pisqa pachaqniyuq runakuna llank’anqaku, paykunamanmi wasita qunqaku. Chaypi kallantaq hatun wasi, qurpachanapaq wasi. Kay Complejo Pesquero de Paitan llank’ayta qallarimun, iskay chunka hujniyuq p’unchaypi, aymuray killapi, waranqa isqun pachaq qanchis chunka pisqayuq watapi. Chay p’unchaypin Paita llaqtakuna, ch'ulla runa hina qaparinku ¡Kawsachun Wamink'a Velasco Alvarado! nispa, ¡Kawsachun Revolusion! nispa. Mana kay Complejo de Pajta nisqanchisqa, Paita llaqtallapaqchu, lliw Peru suyuntin llaqtakunapaqmi. Nan niykichisña, chaypin imaymana challwa challwakunqa, chaypi challwakusqantaq sapanka runa rantiyta atisun. Llapan qatunkunanpin kanqa. Kay raykun kusikuyninchista lliw runakunaman qhawachinchis, chay raykun llapallan runakuna q’uchurikananpaq kay chaskita qilqayku.
  
  
  
  _Complejo Pesquerowanmi runakunapaq llank’ana kanqa. _
  
  
  
  _Francisco Morales Bermúdez. wamink’an Ministrukunta umallin. Paitapi runakunan kusikuywan kay revolusion ruwasqanta chaskimun. Kay quchan t'iqsi muyuntinmanta aswan challwasapa _
---

{{ page.transcription | markdownify }}
